---
layout: post_haofangcishangdu
cipaiming: "木兰花慢"
zuozhe: "辛弃疾"
timu: "席上呈张仲固帅兴元"
paihao: 74
diyiju: "汉中开汉业"
category: haofangcishangdu
date: 2024-05-08
---

汉中开汉业，问此地、是耶非。想剑指三秦，君王得意，一战东归。追亡事、今不见，但山川满目泪沾衣。落日胡尘未断，西风塞马空肥。
{: .chinese-blog }

一编书是帝王师，小试去征西。更草草离筵，匆匆去路，愁满旌旗。君思我、回首处，正江涵秋影雁初飞。安得车轮四角，不堪带减腰围。
{: .chinese-blog }
