---
layout: post_haofangcishangdu
cipaiming: "沁园春"
zuozhe: "刘克庄"
timu: "梦孚若"
paihao: 93
diyiju: "何处相逢"
category: haofangcishangdu
date: 2024-05-09
---

何处相逢？登宝钗楼，访铜雀台。唤厨人斫就，东溟鲸脍；圉人呈罢，西极龙媒。天下英雄，使君与操，余子谁堪共酒杯？车千乘，载燕南赵北，剑客奇才。
{: .chinese-blog }

饮酣画鼓如雷，谁信被晨鸡轻唤回？叹年光过尽，功名未立；书生老去，机会方来。使李将军，遇高皇帝，万户侯何足道哉！披衣起，但凄凉感旧，慷慨生哀。
{: .chinese-blog }
