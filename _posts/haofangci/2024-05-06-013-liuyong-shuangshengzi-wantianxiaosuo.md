---
layout: post_haofangcishangdu
cipaiming: "双声子"
zuozhe: "柳永"
timu: ""
paihao: 13
diyiju: "晚天萧索"
category: haofangcishangdu
date: 2024-05-06
---

晚天萧索，断蓬踪迹，乘兴兰棹东游。三吴风景，姑苏台榭，牢落暮霭初收。夫差旧国，香径没，徒有荒丘。繁华处，悄无睹，惟闻麋鹿呦呦。
{: .chinese-blog }

想当年，空运筹决战，图王取霸无休。江山如画，云涛烟浪，翻输范蠡扁舟。验前经旧史，嗟漫载，当日风流。斜阳暮草茫茫，尽成万古遗愁。
{: .chinese-blog }