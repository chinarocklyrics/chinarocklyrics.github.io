---
layout: post_haofangcishangdu
cipaiming: "长亭怨慢"
zuozhe: "朱彝尊"
timu: "雁"
paihao: 134
diyiju: "结多少"
category: haofangcishangdu
date: 2024-05-10
---

结多少，悲秋俦侣，特地年年，北风吹度。紫塞门孤，金河月冷，恨谁诉？回汀枉渚，也只恋，江南住。随意落平沙，巧排作、参差筝柱。
{: .chinese-blog }

别浦，惯惊移莫定，应怯败荷疏雨。一绳云杪，看字字，悬针垂露。渐欹斜、无力低飘，正目送、碧罗天暮。写不了相思，又蘸凉波飞去。
{: .chinese-blog }
