---
layout: post_haofangcishangdu
cipaiming: "沁园春"
zuozhe: "陈维崧"
timu: "题徐渭文《钟山梅花图》，同云臣、南耕、京少赋。"
paihao: 132
diyiju: "十万琼枝"
category: haofangcishangdu
date: 2024-05-10
---

十万琼枝，矫若银虬，翩如玉鲸。正困不胜烟，香浮南内，娇偏怯雨，影落西清。夹岸亭台，接天歌板，十四楼中乐太平。谁争赏？有珠珰贵戚，玉佩公卿。
{: .chinese-blog }

如今潮打孤城，只商女船头月自明。叹一夜啼乌，落花有恨，五陵石马，流水无声。寻去疑无，看来似梦，一幅生绡泪写成。携此卷，伴水天闲话，江海余生。
{: .chinese-blog }
