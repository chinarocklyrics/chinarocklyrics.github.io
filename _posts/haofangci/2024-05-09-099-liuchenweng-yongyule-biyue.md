---
layout: post_haofangcishangdu
cipaiming: "永遇乐"
zuozhe: "刘辰翁"
timu: "余自乙亥上元诵李易安《永遇乐》，为之涕下。今三年矣，每闻此词，辄不自堪。遂依其声，又托之易安自喻。虽辞情不及，而悲苦过之。"
paihao: 99
diyiju: "璧月初晴"
category: haofangcishangdu
date: 2024-05-09
---

璧月初晴，黛云远澹，春事谁主？禁苑娇寒，湖堤倦暖，前度遽如许。香尘暗陌，华灯明昼，长是懒携手去。谁知道，断烟禁夜，满城似愁风雨。
{: .chinese-blog }

宣和旧日，临安南渡，芳景犹自如故。缃帙流离，风鬟三五，能赋词最苦。江南无路，鄜州今夜，此苦又谁知否？空相对，残釭无寐，满村社鼓。
{: .chinese-blog }
