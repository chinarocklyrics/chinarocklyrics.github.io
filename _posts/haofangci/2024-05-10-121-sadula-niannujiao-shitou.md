---
layout: post_haofangcishangdu
cipaiming: "念奴娇"
zuozhe: "萨都剌"
timu: "登石头城"
paihao: 121
diyiju: "石头城上"
category: haofangcishangdu
date: 2024-05-10
---

石头城上，望天低吴楚，眼空无物。指点六朝形胜地，唯有青山如壁。蔽日旌旗，连云樯橹，白骨纷如雪。一江南北，消磨多少豪杰。
{: .chinese-blog }

寂寞避暑离宫，东风辇路，芳草年年发。落日无人松径冷，鬼火高低明灭。歌舞尊前，繁华镜里，暗换青青发。伤心千古，秦淮一片明月。
{: .chinese-blog }
